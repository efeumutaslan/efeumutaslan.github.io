---
layout: mypost
title: Lo and Behold!
categories: [Genel]
---
Bu yazıyı 11 Ağustos akşamı, saat 10 civarında yazıyorum. Blog sayfamın son adımına, yani en eğlenceli kısım olan yayınlama aşamasına gelmiştim. Ancak, büyük şansım sayesinde 16 saat sürecek bir internet kesintisinin kapıda olduğundan habersizdim. Masaüstü bilgisayarımda Wi-Fi kartı olmadığından, telefonumu hotspot olarak kullanamıyordum. O sırada aklıma kız arkadaşımın laptopu geldi. Tek sorun, asıl dosyaların Windows bilgisayarımda olması ve kız arkadaşımın bir MacBook Air kullanmasıydı. Laptopunu yeni aldığımız için henüz bir dock almamıştık. Bu yüzden basit bir USB bellek işimi görmedi. Bilgisayarları Bluetooth ile bağlamaya çalıştım ama bu çözüm oldukça yetersizdi ve maalesef başarılı olamadım.

Sonra, eski modemimde bulunan USB bellek portunu hatırladım. Ancak, yeni modemimi kontrol ettiğimde, maalesef USB bellek portu olmadığını fark ettim. Yani modem üzerinden dosya paylaşımı yapamıyordum. Seçenekler azalırken, saatler de hızla ilerliyordu. Son çare olarak, her iki bilgisayarda yerel ağda dosya paylaşımı açarak bu sorunu çözebileceğimi düşündüm. Ama bu düşüncemi anlatmadan önce, aklınıza gelen "Telefonunu USB bellek olarak kullansaydın," fikrini de daha önce düşündüğümü, ancak elimdeki kabloların masaüstü bilgisayarımla uyumlu olmadığını belirtmeliyim.

Şimdi dosya paylaşımı çözümüne geri dönelim. Her iki bilgisayarda da ortak bir klasör oluşturup paylaşma fikrimi uygularken birkaç sorunla karşılaştım. Ve maalesef aynı ağda olan bu bilgisayarlar arasında dosya paylaşımını da gerçekleştiremedim. Ama inat ettim ve bu yazıyı bu akşam paylaşmak ve sitemi yayınlamak istedim. Hikayem, yıllar önce bir bilgisayardan diğerine bağlanmaya çalışan Profesör Leonard Kleinrock’un "LOGIN" yazmaya çalışırken, G harfine geldiğinde SRI bilgisayarının çökmesi gibiydi. İnternet yoktu, interneti yaratmaya çalışıyorlardı. Benim de başıma, zamansız gelen bir bakım çalışması aynı durumu getirmişti. 

Peki, ben bu yazıyı size nasıl yayınladım? Öncelikle yenilgiyi kabul edip, tüm dosyaları tekrar laptopa indirip hazır kodları geçirebilirdim. Ancak bu hiç eğlenceli veya tatmin edici olmazdı. Aklıma yıllar önce QR koduna Snake oyununu sığdırmayı başaran bir geliştirici geldi. Eğer bir QR koda oyun sığdırılabiliyorsa, birkaç dosyayı da sığdırabileceğimi düşündüm. Tüm dosya içeriğini metin dosyasına dönüştürüp QR koda çevirdim. Laptopta QR kodunu taratarak, projeyi kopyalayıp yapıştırdım.

Tek eksiğim, SVG harici görsel dosyalarımdı. Onları daha önce bulutta çalışan bir programla hazırladığım için elimdeydiler. Belki tüm projeyi baştan yazmak, yaptığım işlemin 5 katı hızlı olacaktı. Ancak, Profesör Leonard Kleinrock da belgeleri uçakla götürerek daha hızlı bir sonuç alabilirdi. Ama o zaman bu yazıyı şu an okuyamıyor olacaktınız. Lo and Behold!

![01](01.jpg)